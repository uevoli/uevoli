---
title: 鹿鸣
date: 2017-04-23 06:24:13
tags:
---

呦呦鹿鸣，食野之苹。我有嘉宾，鼓瑟吹笙。吹笙鼓簧，承筐是将。人之好我，示我周行。

呦呦鹿鸣，食野之蒿。我有嘉宾，德音孔昭。视民不恌，君子是则是效。我有旨酒，嘉宾式燕以敖。

呦呦鹿鸣，食野之芩。我有嘉宾，鼓瑟鼓琴。鼓瑟鼓琴，和乐且湛。我有旨酒，以燕乐嘉宾之心。

<img src="http://ooutwp5od.bkt.clouddn.com/Masami%20Nagasawa%20.jpeg" title="Masami Nagasawa" />
